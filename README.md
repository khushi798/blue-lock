    नमामि भक्त वत्सलं ।
    कृपालु शील कोमलं ॥
    भजामि ते पदांबुजं ।
    अकामिनां स्वधामदं ॥

    निकाम श्याम सुंदरं ।
    भवाम्बुनाथ मंदरं ॥
    प्रफुल्ल कंज लोचनं ।
    मदादि दोष मोचनं ॥

    प्रलंब बाहु विक्रमं ।
    प्रभोऽप्रमेय वैभवं ॥
    निषंग चाप सायकं ।
    धरं त्रिलोक नायकं ॥

    दिनेश वंश मंडनं ।
    महेश चाप खंडनं ॥
    मुनींद्र संत रंजनं ।
    सुरारि वृन्द भंजनं ॥

    मनोज वैरि वंदितं ।
    अजादि देव सेवितं ॥
    विशुद्ध बोध विग्रहं ।
    समस्त दूषणापहं ॥

    नमामि इंदिरा पतिं ।
    सुखाकरं सतां गतिं ॥
    भजे सशक्ति सानुजं ।
    शची पति प्रियानुजं ॥

    त्वदंघ्रि मूल ये नराः ।
    भजंति हीन मत्सराः ॥
    पतंति नो भवार्णवे ।
    वितर्क वीचि संकुले ॥

    विविक्त वासिनः सदा ।
    भजंति मुक्तये मुदा ॥
    निरस्य इंद्रियादिकं ।
    प्रयांति ते गतिं स्वकं ॥

    तमेकमद्भुतं प्रभुं ।
    निरीहमीश्वरं विभुं ॥
    जगद्गुरुं च शाश्वतं ।
    तुरीयमेव केवलं ॥

    भजामि भाव वल्लभं ।
    कुयोगिनां सुदुर्लभं ॥
    स्वभक्त कल्प पादपं ।
    समं सुसेव्यमन्वहं ॥

    अनूप रूप भूपतिं ।
    नतोऽहमुर्विजा पतिं ॥
    प्रसीद मे नमामि ते ।
    पदाब्ज भक्ति देहि मे ॥

    पठंति ये स्तवं इदं ।
    नरादरेण ते पदं ॥
    व्रजंति नात्र संशयं ।
    त्वदीय भक्ति संयुताः ॥
